Ada katuturan satua I Siap Selem ngelah pianak pepitu
Ane paling cerika tusing ngelah bulu madan I Doglagan
Sawai-wai I Siap Selem ngalih amah nganti ke dauh pangkunge
Sedek dina anu ritatkala I Siap Selem teken panak - panakne ngalih amah dauh pangkunge, lantas langite megerudug nyihnayang lakar ujan
Me, lan jani mulih.
Ento guleme gede gati ” keto pianakne kelihan ngomong.
Ao me yang takut nyanan iraga ujanan dini pianakne lianan milu masaut Cening jak mekejang, lan jani ditu di umahe ento malu maembon.
Yen jani iraga mulih pedas iraga ujanan.
Tolih ento adine, I Doglagan.
Ia tusing ngelah bulu.
Yen ia ujanan pepes bisa mati ” keto I Siap Selem maorahan teken pianak - pianakne.
Lantas I Siap selem teken pianakne makapitu ngungsi kaumahe ane ada di sisin pangkunge ento."
pekenne adanina “ Jero jero sane madue pondok niki, dados ke tiang milu maembon? ”   keto I Siap Selem metakon.
Lantas pesu ane ngelah umahe ento boya ja sios wantah meong lua madan Meng Kuuk.
“ Ngeong ngeong.. ih cai Siap Selem ngudiang cai mai?
Jero Meong, tiang mriki jagi maembon mawinan tiang madue pianak - pianak kari alit.
Tusing melah keneh tiange ngajakin ngrobok ujan ”  .
“ Nah lamun buka keto, lan mai macelep ka tengah ”   ditu lantas Meng Kuuk ngajakin I Siap Selem tekening pianakne mulihan.
Sajaan lantas tuun ujan bales pesan ngaenang pangkunge blabar.
Meng Kuuk nanjenin I Siap Selem apanga nginep di umahne.
I Siap Selem nyak nginep kerana ia pedalem teken pianakne.
Petengne I Siap Selem tusing ngidayang pules.
Ditu lantas ia ningeh Meng Kuuk mererembug ajaka pianak - pianakne.
Cening ajak mekejang, petenge ene iraga lakar pesta besar.
Ne meme ngelah siap pengina ngajak pianak makapitu ”   keto munyine Meng Kuuk. "
“Tiang baang kibulne me!” keto pesaut panakne
“Tiang baang kampidne me!” pianakne len milu mesaut
Ningeh tutur Meng Kuuke teken pianak - pianakne buka keto, lantas I Siap Selem nundunin pianak pianakne
“Ning bangun ning.
Ento Meng Kuuk nagih ngamah iraga.
Mai jani iraga megedi uling dini.
Cening malu mekeber nyanan Meme ngemilunin”.
Lantas seka besik pianak I Siap Seleme makeber ngecosin pangkung.
Brrr.. Burr.. Suuak… Keto pianakne ane paling keliha makeber.
“Apa ento Siap Selem?” metakon Meng Kuuk
“Ento don timbule ulung” keto I Siap Selem nyautin
Brrr.. Burr.. Suuak… keto pianakne lenan makeber
“Apa ento Siap Selem?” Meng Kuuk buin matakon
“Ento don tiinge ulung” pesautne Siap Selem.
Lantas seka besik pianakne I Siap Selem mekeber ngentasin pangkung.
Jani enu I Siap Selem teken I Doglagan dogen ditu di umahne Meng Kuuk.
Mabesen lantas I Siap Selem teken I Doglagan.
“Cening Doglagan, jani Meme lakar ngalahin cening dini.
Nyanan yen lakar amaha teken I Meng Kuuk, duegang bane madaya.
Orahang eben caine nu pait, nu belig, sing pantes daar malu.
Tunden Ia ngubuhin cai nganti tumbuh bulu.
Yen suba tumbuh bulun caine, ditu lantas cai keberang ibane mulih”.
Lantas I Siap Selem makeber ngentasin pangkung.
Brrr.. Burr.. Suuak… keto munyin pakeber I Siap Seleme.
“Apa ento Siap Selem?” matakon lantas I Meng Kuuk.
Tusing ada ne nyautin.
Ditu lantas I Meng Kuuk nelokin pedemane I Siap Selem.
Mekesiab lantas ia mare dapetanga tuah ada I Doglagan ditu.
“Beh, pasti busan ane orahange don-donan ulung ento boya ja len wantah I Siap Selem teken pianak - pianakne”
“Meme kanggoang dogen suba pitike cenik ene daar” keto panakne mamunyi.
“Duh jero para meong sinamian, sampunang tiang ajenga mangkin.
Tiang konden tumbuh bulu sinah eben tiange pait, belig, miwah ten jaan ajeng.
Pinih becik ubuhin dumun tiang nganti tumbuh bulu, drika wawu dados ajeng tityang
I Doglagan mautsaha madaya upaya apang sing amaha teken I Meng Kuuk lan pianak - pianakne.
I Meng Kuuk kena baana kabelog-belog baan I Doglagan.
Ia nyak ngubuhin I Doglagan.
I Doglagan wadahina guungan lan sabilang wai baanga ngamah.
Gelising satua jani bulun I Doglagane suba tumbuh.
Meng Kuuk lan pianakne pada repot ngae lakar basa anggona ngolah ben Doglagane.
“Eh cai Doglagan, jani cai lakar amah kai”
“Nggih dados nika jero.
Nanging apang eben tiange jaanan, keburang dumun tiang ping telu”
Meng Kuuk lantas ngeburang I Doglagan.
Pas keburane ping telu mekeber lantas I Doglagan.
Joh pakeberne lantas ngenceg duur batune.
Meng Kuuk nguber I Doglagan lan tingalina ia ngenceg duur batune.
Meng Kuuk nyagrep nanging I Doglagan ngenggalang makeber.
Ane sagrepa I Meng Kuuk boya ja len tuah batu ane ngranaang gigine pungak.
I Doglagan makeber sambilanga ngendingin I Meng Kuuk.
“Ngik ngak ngik nguk gigi pungak nyaplok batu. Ngik ngak ngik nguk gigi pungak nyaplok batu.”
Keto suba upah anake ane demen mebikas corah.
Iraga mangda setata madaya upaya yening nepukin unduk lan ngelawan sane mabikas jele.
Ada tuturan satua I Sugih teken I Tiwas
I Sugih ia sugih pesan, nanging demit
Tur ia iri ati, jail teken anak lacur
Liu anake tusing demen teken I Sugih
I Tiwas buka adane tiwas pesan, nanging melah solahne, tusing taen jail teken timpal
Sai-sai I Tiwas ka alase ngalih saang lakar adepa ka peken
Nuju dina anu I Tiwas kumah I Sugihe ngidih api
Ditu ngomong I Sugih, “Ih Tiwas, alihin ja icang kutu! Yan sube telah nyanan upahine baas
” I Tiwas ngalihin kutun I Sugihe, sube tengai mare suud
I Tiwas upahine baas acrongcong
Ia ngencolang mulih, lantas baase ento jakana
I Sugih jumahne masiksikan, maan kutu aukud
Ngenggalang ia kumah I Tiwase, laut ngomong kene, “Ih Tiwas, ene icang maan kutu aukud
Jani mai ulihang baas icange I tuni
” Mesaut I Tiwas, “ Yeh, baase I tuni suba jakan tiang
” Masaut I Sugih, “Nah, ento suba aba mai anggon pasilih!”
Nasine ane sube ngantiang lebeng ento juange
Kayang kuskusane abana baan I Sugih
Nyananne buin teka I Sugih laut ngomong, “Ih Tiwas, I tuni bena nyilih api teken saang
Api teken saang icange ento patut manakan
Jani mai aba panak apine teken saang icange ento!”
Ditu lantas apin I Tiwase juanga baan I Sugih
Tekaning saangne apesel gede masih juanga, I Tiwas bengong ngenehang lacurne buka keto
Maninne I Tiwas tundene nebuk padi baan I Sugih
Lakar upahine baas duang crongcong
I Tiwas nyak nebuk kanti sanja mara pragat
Upahina ia baas, laut encol mulih lakar nyakan
I Sugih jumahne nyeksek baasne, maan latah dadua
Ditu encol ia kumah I Tiwase
Suba teked laut ngomong, “Ih Tiwas, ene baase enu misi latah dadua
Jani ulihang baas icange
Yan suba majakan, ento aba mai!” Suud ia ngomong keto, lantas jakanan I Tiwase juanga
Kayang payukne masih juanga baan I Sugih
Sedek dina anu I Tiwas luas ka alase, krasak krosok ngalih saang
Saget teka sang kidang tur ngomong, “Ih Tiwas, apa kaalih ditu?” Masaut I Tiwas tur nasarin pesan, “Tiang ngalih saang teken paku
” “Lakar anggon apa ngalih paku?” Masaut I Tiwas, “Lakar anggon tiang jukut
” “Ih Tiwas, lamun nyai nyak nyeluk jit nirane, ditu ada pabaang nira teken nyai!”
Ditu lantas seluka jit kidange
Mara kedenga, bek limane misi mas teken selaka
Suud keto sang kidang ilang
I Tiwas kendel pesan lantas mulih
Teked jumah ia luas ka pande
Nunden ngae gelang, bungkung teken kalung
I Tiwas jani sugih liu ngelah mas slake
Mekejang pianakne nganggo bungah, megelang, mabungkung, makalung mas
Lantas ia pesu mablanja
Ditu tepukina I Tiwas teken I Sugih
Ia jengis delak-delik ngiwasin pianakne I Tiwas
Maninne I Sugih ka umahne I Tiwas matakon, “Ih Tiwas, dije nyai maan slake liu?” Masaut I Tiwas, “Kene mbok, ibi tiang ka alase ngalih lakar jukut
Saget ada kidang, nunden nyeluk jitney
Lantas seluk tiang, ditu maan mas teken slake
” Mara keto I Sugih ngencolang mulih
Maninne I Sugih ngemalunin luas ka alase
I sugih nyaru-nyaru buka anake tiwas
Ditu ia krasak-krosok ngalih saang teken paku
Saget teka sang kidang, tur matakon, “Nyen ento krasak-krosok?” Masaut I Sugih sambilanga maakin sang kidang, “Tiang I Tiwas, uli puang tiang tuara nyakan
” I Sugih klebet-klebet bayune kendel pesan
Mesaut sang kidang, “Ih Tiwas, mai dini seluk jit nirane!” Mara keto lantas seluka jit kidange ento
Mara macelep limanne, lantas kijem jit kidange
I Sugih paida abana ka dui-duine
I Sugih ngeling aduh-aduh katulung-tulung
“Nunas ica, nunas ica, lebang tiang! Tiang kapok, tiang kapok!”
Di pangkunge I Sugih mara lebanga
Ia pepetengan, awakne matatu babak belur
Di subanne inget, ia magaang mulih
Teked jumahne lantas ia gelem makelo
Keto upah anake loba tur iri ati
Ada tuturan satua, anak ubuh
Nu cerik suba kalahina mati baan meme bapanne
Ento krana ia adanina I Ubuh
I Ubuh ajaka teken pekakne
Geginan pekakne sai-sai makena bubu ka tukade
I Ubuh demen pesan nutug anak makena bubu
Wireh sai maan udang, sayan demen ia nutug pekakne
Jani, I Ubuh suba matuuh sawatara nem tiban
Ajahina ia ngulat bubu teken pekakne
Masih ajahina I Ubuh masastra
Lingsir sanja mara ia makena bubu di tukade
Sai-sai keto geginanne I Ubuh
Sayan makelo, sayan resep ia masastra
Baan antengne ia ngulat bubu, makelo-kelo liu masih ia ngelah bubu udang
Sedek dina anu ia luas ka tukade padidiana
Maninne semengan mara bubunne angkida
Bek misi udang gede-gede pagrepe
Liang pesan kenehne I Ubuh maan udang liu
Udangne abana mulih baanga pekakne
Sasubanne matanding-tanding lantas adepa ka peken
Pipisne wadahina celengan
Sayan demen kenehne makena bubu, pipisne mapunduh
Tuyuhne I Ubuh sadina-dina nekaang pikolih
Sayan jemet ia magae, anteng melajah muah sesai makena bubu
Pekakne demen pesan wireh cucunne dueg tur seleg
Cerita jani semengan teka I Ubuh uli makena bubu
Pajalane enduk, masebeng ngeling, sedih pangenahne
Pekakne sada makesiab ngantenang tur metakon kene, “To kenken buka tumbene cai masebeng jengis? Biasane cai setata bingar yan teka uli ngangkid bubu
” I Ubuh sada adeng mesaut, “Pekak, pocol tiang tan polih udang mangkin
Minab wenten anak mamaling
Nyanan pacang tongosin tiang di tukade
Keto kone munyinne I Ubuh
Jengah pesan kenehne I Ubuh, wireh isin bubunne ilang
Lantas ia nyangih madik kanti mangan anggona gegawan
Suba nyaluk sanja lantas ia negen bubu, tur natad madik ka tukade
Bubunne makejang kone kenaanga di tongose ane melah
I Ubuh ngintip di batan abinge nganggar madik mangan
Mara liwat tengah lemeng, ada kone tonya pesu uli tibuane
Gobanne aeng pesan, awakne mabulu, kumisne tebel, kalesne brenges, jenggotne lambih
Bubun I Ubuhe ungsina, lantas ketoganga
Udangne amaha matah-matahan
“O, ne ane ngamah isin bubun kaine,” keto nyetne I Ubuh
I Ubuh tusing buin makeneh, jag magaang ia maakin tonyane ento
Sedeng iteha ia ngamah udang matah, jag liduna kone jenggotne tekekanga
I Ubuh ngwalek nganggar madik
“Nah jani tawang kai iba ane ngamah isin bubun kaine
Jani masin dosan ibane, ngamah ulih aluh
” Keto munyinne I Ubuh ngejer baan pedihne
I Tonya takut tan kadi-kadi ngenot madik malelam
Ngetor kone ia baan jejehne, sambilanga ngidih olas
“U-buh, ka-i ngi-dih olas teken iba
Do kai matianga
Kai tusing ja lakar engsap teken piolas ibane
Kai madan I Gede Urub
Umah kai dini di tibuane
Yen iba lega, ne baanga pipis bolong aketeng, anggon panyilur angkihan awake
Pipise ene ciri cai maan nulungin awake
Mani puan yen cai nepukin keweh, kaukin adan wakene ping telu
Ditu kai ngwales olas ibane
” Mara I Ubuh ningeh muyin tonyane keto, ilang pedihne
“Ubuh kema cai mulih, kai masih lakar mulih!” Keto kone panyuud munyin tonyane ento
I Ubuh manggutan, ngemel pipis bolong laut majalan mulih
Mara kone ia majalan telung tindakan, toliha I Gede Urub, saget sube ilang di benengan tibuane
Gelising satua suba kone I Ubuh teked jumahne
Laut katuturang undukne keto teken pekakne
“Ubuh melahang ngaba pipis pabaang tonyane ento
Ento madan jimat, anggona mingetin ukudan caine
Nyen je ngelah jimat buka keto, lakar nepukin sadia
” Lega pesan I Ubuh ningeh munyin pekakne
Buina sukat ia ngaba jimat tusing taen kelangan isin bubu
Sai ia maan udang gede-gede
Bubunne setata bek misi udang
Gelising satua, kacerita jani ada Sang Prabu
Sadina-dina nyakitin panjak
Di kenkene ida ngae balih-balihan ane nakutin
Macan aduanga nglawan jlema
Yen sing macan, singa ane seduk mekenta lebina
Makejang anake jejeh tuara bani mapalawanan
Ane sengkala, nglantas mati amah singa
Anake agung tuah ngadu prakosa, marasa teken kuasa
Jani ida sedek makarya lelombaan buka kene
Ada bangbang linggah di tengahne bek kapacekin tumbak, taji, kadutan ane lanying tur mangan
Nyen ja nyidaang ngecogin bangbange ento, tur ngalahang anake agung, ento lakar nyeneng ratu ditu
Liu pesan anake mebalih, rasa bek meres bencingahe
Jani kacerita suba ngawit lelombane ento
Liu suba ulung ka bangbange laut mati nepen tumbak
Anake agung seneng kayunne macingak, naen tuara ada ngalahang
I Ubuh milu masih paek mabalih ditu
Wireh tuara ada ane bani buin makecog, I Ubuh paksana ajaka liu
Anake agung ica wireh I Ubuh ngetor baan takutne
Inget lantas teken pabesen tonyane ane malu laut ia ngomong, “ Gede Urub tulung tiang! Gede Urub tulung! Gede Urub
Liwat I Ubuh uli bangbange
Anake bengong mabalih baan kuatne I Ubuh
I Ubuh surunga ajaka liu tur sunggina
Anake agung jengah tuara karunguang, lantas sahasa makecog
Ulung nepen tumbak laut seda jalan pejang
Suba keto I Ubuh kone lantas dadi ratu ditu
Sedek dina anu, nuju anake rame megae di carik, ada ane mara nenggala, nglampit, muah ada suba mamula
Ditu liu kedise mapunduh-punduh ngalih amah
Sedeng itepa kedise cerik-cerik ngalih amah, saget ada kedis gede pesan teka uli delod pasih
Bulunne samah, kampidne lumbang, matanne gede, tur galak pesan, madan Sang Muun
Ditu ia bareng ngalih amah
Kedise ane cerik-cerik nyeh pesan, nepukin kedise ane gede tur galak ento
Tusing ada ane bani paek baan takutne
Kacerita jani ada kedis cerik ngindang ba duur, madan Sang Lanjana
Ia sliak-sliuk makeber di duur carike
Jengah pesan ia nepukin ada kedis gede, bareng ngalih amah sig tongos kedise cerik-cerik
Solahne jele pesan teken kedise lenan, sabilang ada ane paek nagih cotota
Ditu Sang Lanjana age metakon, “Ih, ne te jerone uli dije? Tumben tepukin tiang dini, bareng ngalih amah
Buina jerone kaliwat sombong pesan
” Mare ningeh ada kedis cerik ane mamunyi keto, pedih Sang Muun tur mesaut banggras, “Ah, iba kedis cerik, mapi-mapi tuara nawang
Ne suba ane madan Sang Muun
Ratun kedise uli delod pasih
Degag tingkah ibane mesuang peta teken kai
Suba kone keto, masaut Sang Lanjana, “Tui iba dadi ratu, kai tuara megusti teken iba
Buina kai tonden taen merasa kalah
Jet ja iba gede, tuara ja gedenan apa tain ibane teken tain kaine
Yadin iba makampid lumbang, kai tusing takut
Yen prade lakar mapetuk mategeh-tegehan makeber
Baan ningeh munyine Sang Lanjana keto, jengah gati Sang Muun lantas ia ngomong, “Beh degag pesan iba mesuang peta
Iba soroh kedis kapecit, nagih ngalahang kai
Ukudan ibane tuah amun tain kaine dogen
Nah apang kai nawang, tegarang iba meju jani
Amuncen geden tain ibane!”
Mare keto, Sang Lanjana laut kirig-kirig tumuli makecos di duur tain kebone, sambilange ngomong, “Ih, iba Sang Muun
Ne dong iwasin tain kaine!” Sang Muun bengong ngiwasin tainne Sang Lanjana, tur merasa teken dewek kalahang kedis cenik
Sasubanne keto ngomong Sang Muun brangti, “Nah, saja kai kalah, dening gedenan tain ibane
Ane jani jalan mategeh-tegehan makeber!” Keto abetne Sang Muun, laut nimbal Sang Lanjana, “Jalan! Mai tutug kai!”
Laut ngamaluin Sang Lanjana makeber
Sang Muun sahasa ngetut pakeberne Sang Lanjana
Di subane paek, encol Sang Lanjana mencegan di tendas Sang Muune, sambilange nyohcoh tendasne
Sang Muun tuara ajin teken solahne Sang Lanjana keto
Buina tuara merasa tendasne tinggahina baan Sang Lanjana, mapan Sang Lanjana madewek kedis cerik
Gelisang satua, suba tegeh pakeberne Sang Muun
Laut ia makaukan, “Sang Lanjana, Sang Lanjana!” “Uuuh,” keto pasautne Sang Lanjana
Dingeha sawat pesan ba duur teken Sang Muun
Dening karasa Sang Lanjana nu ba duuran, laut Sang Muun ngietang makeber negehang
Ditu buin ia makaukan, “Sang Lanjana, Sang Lanjana!” “Uuuh,” keto buin pasautne Sang Lanjana
Sambilanga nyohcoh tendasne Sang Muun
Dening dingeha munyin Sang Lanjana nu masi ba duuran, dadi buin Sang Muun makeber negehang
Dewekne suba marasa kenyel pesan, buin tendasne marasa suba ngaap tur sakit
Dening keto, ngomong jani Sang Muun, “Ih, Sang Lanjana, awake jani suba ngaku kalah
Tusing sida baan kai nutug cai, jalan suba jani tuun!” Sang Muun laut ngencolang masliuk nuunang
Sang Lanjana ngincegang nyohcoh tendasne Sang Muun
Kanti maklumpasan kulit kaun tendasne
Di subane teked beten, Sang Lanjana laut ngenggalang makecog masangkliban di bête
Sang Muun sakit nandang tatu di tendasne
Kasuen-suen Sang Muun mati baan naanang sakit
Keto upah anake demen ngrusuhin anak cerikan, tur banggi muah sombong teken anak len
Ada katuturan satua ane malu
Anak luh balu ngelah pianak luh adiri
Adanina I Ketimun Mas
Ia mumah di tanggun desane, desa Dauh Yeh, paek teken alas
Kacerita jani sedek semengan, memenne bakal luas ka peken
Mabesen ia teken panakne, kene, “Cening, cening Ketimun Mas, meme bakal luas ka peken
Nyai ngijeng jumah, nyanan gapgapina laklak
Jumahan meten nyai nongos, kancing men jlanane
Yening ada anak kauk-kauk tidong meme, da pesan ampakina!”
Kacerita kone jani I Ketimun Mas, nongos jumahan meten makancing jlanan
Saget teka I Raksasa kauk-kauk, munyinne gede tur garo,
“Cening , cening Ketimun Mas, meme teka, ampakin meme jlanan!” Pedasange baan I Ketimun Mas
“Ne, nyen ya ngelah munyinne? Nguda gede tur garo? Bah, tidong i meme
” Keto kenehne I Ketimun Mas
I Raksasa tusing ampakina jlanan
Mulih lantas I Raksasa
Kacerita jani teka memenne
Ampakina lantas jlanan, kriut gedebleg
Morahan I Ketimun Mas, “Meme, ibusan ada anak kauk-kauk
Munyinne gede tur garo
Beh, jejeh pesan keneh tiange
Tusing bani tiang ngampakin jlanan
” Memenne kendel kenehne
I Ketimun Mas gapgapina laklak atekor
Tur lantas ngomong, “Katawang ento ane kauk-kauk i tunian? I Raksasa ento
Yen ento ampakin, pedas cening plaibange
Buin manine, buin memenne ka peken
Makire majalan, memenne mabesen, “Cening, cening, meme lakar ka peken
Jumah meten ngijeng, kancing jlanane
Ingetang munyin memene ibi
Yening tusing meme ane mekaukan, da pesan ampakina jlanan!”
Kacerita jani I Raksasa, lakar buin kumahne I Ketimun Mas
Di jalan nepukin ia anak ngangon bebek
Paekina pangangon ento, awakne ngetor pesu peluh baan jejehne
Ngomong I Raksasa, “Ih, jero pengangon bebek, jalan kema kumahne I Ketimun Mas
Nyanan lamun tusing jumah memenne, kauikin I Ketimun Mas!” Masaut i pangangon, “Mindah, bebek tiange tusing ada nongosin
” Galak i Raksasa, “ Yen tusing nyak, ia tendasne kamah
Basang awake seduk
” Mara keto abetne I Raksasa, nyak lantas i pengangon bebek
Dapetange umahne I Ketimun Mas suung
Ngomong I Raksasa teken i pangangon, “Nah, kema kaukin I Ketimun Mas
Ia jumahan meten makancing jlanan
Jangihang munyine, cara munyin memenne!”
“Cening, cening Ketimun Mas
Ampakin ja meme jlanan!” Apa, kendel I Ketimun Mas
Kadena saja memenne teka
Kriut gedebleg, jlanane kaampakang
Saget saupa I Ketimun Mas, plaibanga baan I Raksasa
Beh, jerit-jerit I Ketimun Mas ngeling


Gelisang satua, neked I Raksasa jumahne
Tekepina I Ketimun Mas aji grobag, tetehina aji lesing batu
I Raksasa ngelah juru ijeng dadua
Ne adiri buta, ane lenan bongol
Ngomong I Raksasa, “ Buta, Bongol! Eda luas kema-mai! Awake lakar ngalih bakal basa akejep
” Ngarod I Ketimun Mas ngeling, di tengah grobage mateteh lesung
Jani kacerita memenne I Ketimun Mas, mara teka uli di peken
Dapetange umahne suung jlanan ampikne mampakan
Pianakne tusing ada
Gelar-gelur ia makaukan
Tusing ada ane masaut
Ngeling lantas memenne I Ketimun Mas, tur mapineh
“Pedas I Ketimun Mas plaibanga baan I Raksasa
Kenkenang jani baan madaya?”
Lantas ada kone meong teken bikul, kema maekin memenne I Ketimun Mas
Men Ketimun Mas ngomong, “Nah, ne apa Sang Meong ajaka Sang Bikul
Nyak ngalih I Ketimun Mas? Ia plaibanga baan I Raksasa
Yen teka baan iba I Ketimun Mas, upahina be bajo asok teken padi abodag
Nyak lantas I Meong teken I Bikul, majalan ajaka dadua kumahne I Raksasa
Tepukina I Ketimun Mas matangkeb
Tongosina baan I Buta teken I Bongol
I Raksasa sedekan di paon, repot munduhang bakal basa
Kacerita pongponga grobage ban I Bikul
I Meong nyongkok duur grobage ngantiang
Krepet-krepet ngenyonyong, kriet-kriet kepungpung
Dingeha kriet-kriet teken I Buta, “Apa sih krepet-krepet ditu?” “Ngeong!” keto munyin meonge
“Sep, apa sih gesgesa meonge ditu?” Keto I Buta
Ngomong I Bongol, “Ada meong duur grobage
” “Ulahang meonge, Bongol!” Mendep I Bongol, wireh ia mula tusing ningeh
Kanti linggah song grobage, pongponga baan I Bikul
Suba ada asedengan jlema, pesu lantas I Ketimun Mas
Ateha mulihne baan I Meong teken I Bikul
Neked jumahne, nyagjang memenne, kendel pesan kenehne
“Dewa Ratu, cening Ketimun Mas
Mara teka, aget pesan Meme!” I Meong teken I Bikul lantas upahina be bajo asok teken padi abodag
I Meong nyuang be bajone asok, I Bikul makatang padine abodag
Keto katuturanne I Ketimun Mas
Kacerita ada I Lutung masawitra ajak I Kakua
Sedek dina anu I Lutung mamaling isen di tegal dukuh Kantrungan ngajak I kakua
Sedeng iteha ngokoh Isen, saget teka dane Dukuh Kantrungan
I Lutung encol makecos ka punya kayune, sambilanga magending pupuh durma
“Jero Dukuh puniki jua pirengan
I Kakua ia manyingid
Di batan tengkulak
I Lutung ia bubuan
Menek di kayu ia manyingid
Ih dukuh Kantrungan
Nyen alih jero jani”
Dukuh Kantrungan ngenggalang ngungkab tengkulak
Bakatanga I Kakua, ia kijap-kijap, laut abane mulih
Teked jumah dane dukuh ngaukin pianaknyane Luh Ayu Kantrungan, tur tundene ngae basa, sawireh lakar nampah I Kakua, anggon lawar
I Kakua celepanga ka krangkenge, tur encol ngaliang kulit bantal teken kulit biu kuning, manut pangidih I Kakua ring dane Jero Dukuh
Lutung matolihan sambilanga ngetel paosne nepukin buka apa ane orahanga baan I Kakua, sarwi ngraos, “
Duh Kakua tutugang legan ibane tekening wake, wake ja nyilurin iba nongos di krangkenge”
Masaut I Kakua, “Nah dong enggalang je bukaang jelana krangkenge!” Disubane mabukaang krangkenge encol I Lutung macelep ka krangkenge
I Kakua nyelihsih pesu lantas ngancing krangkenge
Kacrita Ni Ayu Kantrungan tengkejut, rikale maekin krangkenge lakar nyemak I Kakua, tepukine ada Lutung di tengah krangkenge
Lantas nyeritin reramane, “ Bapa, wenten bojog ring krangkenge”, keto raos Ni Ayu
Jero Dukuh Kantrungan ngenggalang ke krangkenge, “ Bah sedeng melaha, ada Lutung mokoh lung pesan anggon olah - olahan”
Keto pangandikan dane jero Dukuh